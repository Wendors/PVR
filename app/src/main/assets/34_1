        1. У секторі для тримання осіб, узятих під варту, можуть триматися особи, які перебувають під вартою відповідно до вмотивованого рішення суду про обрання як запобіжного заходу тримання під вартою або про застосування тимчасового чи екстрадиційного арешту, винесеного відповідно до Кримінального кодексу України та Кримінального процесуального кодексу України, та/або рішення компетентного органу іноземної держави у випадках, передбачених законом, а також постанови прокурора, прийнятої у випадках та порядку, передбачених статтею 615 Кримінального процесуального кодексу України; особи, щодо яких вироком суду передбачено тримання під вартою до набрання ним законної сили (далі - ув’язнені).
        2. Сектор для тримання осіб, узятих під варту, створюється на базі капітально побудованих приміщень і розташовується в окремому ізольованому локальному секторі виправної колонії.
        Територія сектору для тримання осіб, узятих під варту, відгороджується парканом суцільного заповнення і посилюється відповідними інженерними засобами. Вхідні двері локального сектору та дільниці обладнуються механічним замком і блокуються сигналізацією з виводом на пульт чергової частини виправної колонії.
        Приміщення та камери сектору для тримання осіб, узятих під варту, обладнуються необхідними технічними засобами нагляду і контролю.
        3. Ув’язнені направляються до сектору для тримання осіб, узятих під варту, за нарядами міжрегіональної комісії в межах зони діяльності міжрегіонального управління.
        Не підлягають направленню до сектору для тримання осіб, узятих під варту, неповнолітні, жінки з вагітністю понад чотири місяці, жінки, які мають при собі дітей віком до трьох років, особи, які страждають психічними, тяжкими соматичними захворюваннями, особи з інвалідністю.
        Ув’язнені, що підозрюються або обвинувачуються в одному й тому самому кримінальному правопорушенні, за наявності відповідного рішення особи або органу, які здійснюють кримінальне провадження, про їх роздільне тримання не направляються до сектору для тримання осіб, узятих під варту.
        У разі направлення ув’язненого до сектору для тримання осіб, узятих під варту, про це негайно в установленому порядку інформується особа та орган, який здійснює кримінальне провадження, а також родичі ув’язненого.
        Порядок приймання, обліку, звернення судових рішень до виконання, контролю за строками тримання, направлення для участі в судових засіданнях, звільнення ув’язнених організовується відповідно до вимог Інструкції про роботу відділів (груп, секторів, старших інспекторів) контролю за виконанням судових рішень установ виконання покарань та слідчих ізоляторів, затвердженої наказом Міністерства юстиції України від 08 червня 2012 року № 847/5, зареєстрованої в Міністерстві юстиції України 14 червня 2012 року за № 957/21269 (зі змінами).
        4. Ув’язнені, які тримаються у секторі для тримання осіб, узятих під варту, мають обов’язки і права, встановлені законодавством для громадян України, з обмеженнями, що передбачені Законом України «Про попереднє ув’язнення» та Правилами внутрішнього розпорядку слідчих ізоляторів Державної кримінально-виконавчої служби України, затвердженими наказом Міністерства юстиції України від 14 червня 2019 року № 1769/5, зареєстрованим у Міністерстві юстиції України 18 червня 2019 року за № 633/33604 (далі - ПВР СІЗО).
        5. Норма площі на одного ув’язненого, який тримається у секторі для тримання осіб, узятих під варту, не може бути менше, установленої Законом України «Про попереднє ув’язнення».
        Камери сектору для тримання осіб, узятих під варту, забезпечуються меблями, інвентарем і предметами господарського призначення відповідно до наказу Міністерства юстиції України від 27 липня 2012 року № 1118/5 «Про затвердження Порядку забезпечення, обліку та експлуатації меблів, інвентарю і предметів господарчого призначення та норм їх забезпечення і експлуатації в установах виконання покарань і слідчих ізоляторах Державної кримінально-виконавчої служби України», зареєстрованого в Міністерстві юстиції України 30 липня 2012 року за № 1274/21586 (зі змінами).
        У приміщенні сектору для тримання осіб, узятих під варту, крім камер, обладнується кабінет начальника сектору, службове приміщення представника чергової зміни, гардероб, сушильні для одягу і взуття, приміщення для зберігання продуктів харчування з холодильниками, інші необхідні побутові приміщення.
        Необхідна кількість холодильників у секторі для тримання осіб, узятих під варту, визначається адміністрацією виправної колонії з урахуванням фактичної кількості осіб, які тримаються у секторі.
        Ув’язнені мають право користуватися телевізорами (без можливості виходу в мережу Інтернет), електрочайниками потужністю не більше 2 кВт та електрокип’ятильниками промислового виготовлення потужністю не більше 0,5 кВт з розрахунку: один телевізор на камеру; один електрочайник на камеру; один електрокип’ятильник на 5 осіб.
        У секторі для тримання осіб, узятих під варту, ув’язнені тримаються у камерах в умовах суворої ізоляції. Ув’язнені не мають права виходу з камер, крім випадків, передбачених Законом України «Про попереднє ув’язнення» та розпорядком дня.
        Ув’язненим забезпечуються побутові умови, що відповідають правилам санітарії та гігієни. Прибирання камер здійснюється у порядку черговості виключно ув’язненими, які тримаються у цьому секторі, у години, визначені розпорядком дня.
        Щоденні прогулянки ув’язнених проводяться на спеціально обладнаному майданчику, розташованому на території сектору для тримання осіб, узятих під варту.
        6. Ув’язнені забезпечуються харчуванням за нормами та в порядку, визначеними постановою Кабінету Міністрів України від 16 червня 1992 року № 336 «Про норми харчування осіб, які тримаються в установах виконання покарань, слідчих ізоляторах Державної кримінально-виконавчої служби, ізоляторах тимчасового тримання, приймальниках-розподільниках та інших приймальниках Національної поліції» (зі змінами), Положенням про організацію продовольчого забезпечення у Державній кримінально-виконавчій службі України на мирний час, затвердженим наказом Міністерства юстиції України від 15 червня 2021 року № 2160/5, зареєстрованим у Міністерстві юстиції України 16 червня 2021 року за № 800/36422.
        Приймання їжі ув’язненими проводиться в камерах у години, визначені розпорядком дня.
        7. Лазне-пральне обслуговування ув’язнених здійснюється у порядку, установленому Положенням про організацію лазнепрального обслуговування осіб, які тримаються в установах виконання покарань та слідчих ізоляторах, затвердженим наказом Міністерства юстиції України від 08 червня 2012 року № 849/5, зареєстрованим у Міністерстві юстиції України 13 червня 2012 року за № 947/21259 (зі змінами).
        Відвідування ув’язненими лазні проводяться за окремим графіком з обов’язковим забезпеченням їх ізоляції від осіб, які відбувають покарання у виправній колонії.
        8. Надання ув’язненим медичної допомоги, у тому числі екстреної медичної допомоги, що не може бути надана в медичній частині, здійснюється відповідно до статті 11 Закону України «Про попереднє ув’язнення», Порядку організації надання медичної допомоги засудженим до позбавлення волі, затвердженого наказом Міністерства юстиції України, Міністерства охорони здоров’я України від 15 серпня 2014 року № 1348/5/572, зареєстрованого в Міністерстві юстиції України 20 серпня 2014 року за № 990/25767 (зі змінами).
        Для надання стаціонарної медичної допомоги ув’язненим, які тримаються в секторі для тримання осіб, узятих під варту, у медичній частині виправної колонії обладнуються відповідні ізольовані кімнати-палати.
        9. Ув’язнені мають право купувати протягом місяця продукти харчування та предмети першої необхідності на суму до одного мінімального розміру заробітної плати у крамниці виправної колонії, а також без обмежень письмове приладдя, газети, книги через торговельну мережу на замовлення.
        Виводити ув’язнених для придбання продуктів харчування і предметів першої необхідності забороняється. Для таких осіб придбання продуктів харчування і предметів першої необхідності здійснює персонал виправної колонії. З цією метою кожному ув’язненому, який має право на придбання продуктів харчування і предметів першої необхідності, видається для заповнення бланк заяви за формою згідно з додатком 9 до цих Правил.
        10. Одержання ув’язненими посилок та передач здійснюється в порядку, встановленому розділом XII цих Правил.
        11. Надання ув’язненим побачень з родичами або іншими особами здійснюється з урахуванням статті 12 Закону України «Про попереднє ув’язнення».
        Такі побачення надаються ув’язненим у кімнатах короткострокових побачень виправної колонії в спеціально відведені години з обов’язковим забезпеченням їх ізоляції від осіб, які відбувають покарання у цій колонії.
        12. Ув’язненим гарантується право на правову допомогу, конфіденційні юридичні консультації із захисником (захисниками) у кримінальному провадженні, адвокатом (адвокатами), законним представником (законними представниками), який (які) представляє (представляють) особу під час розгляду справ про адміністративні правопорушення, адміністративних, цивільних, господарських справ у суді, юристом (юристами), фахівцем (фахівцями) у галузі права, який (які) представляє (представляють) особу в Європейському суді з прав людини, з дотриманням вимог статті 12 Закону України «Про попереднє ув’язнення».
        13. Відповідно до статті 13 Закону України «Про попереднє ув’язнення» ув’язнені можуть листуватися з родичами та іншими громадянами, а також з підприємствами, установами, організаціями з письмового дозволу особи або органу, які здійснюють кримінальне провадження, у порядку, визначеному ПВР СІЗО.
        Кореспонденція, яку ув’язнені адресують Уповноваженому Верховної Ради України з прав людини, Європейському суду з прав людини, а також іншим відповідним органам міжнародних організацій, членом або учасником яких є Україна, уповноваженим особам таких міжнародних організацій, до суду та прокурору, захиснику в кримінальному провадженні, що здійснює свої повноваження відповідно до положень Кримінального процесуального кодексу України, перегляду не підлягає і надсилається за адресою протягом доби з часу її подання. Кореспонденція, яку ув’язнені та засуджені одержують від зазначених органів та осіб, перегляду не підлягає.
        14. Ув’язненим дозволяється одержувати грошові перекази (у національній валюті) через поштові відділення, банки або касу установи, які відповідно до законодавства зараховуються на їх особові рахунки. Одержання ув’язненими грошових переказів здійснюється в порядку, визначеному ПВР СІЗО.
        15. До ув’язнених, які тримаються у секторі для тримання осіб, узятих під варту, начальник виправної колонії може застосовувати заходи заохочення і стягнення, передбачені Законом України «Про попереднє ув’язнення» у порядку, визначеному ПВР СІЗО.
        Ув’язнені, до яких застосовано стягнення у виді поміщення до карцеру, відбувають його в ДІЗО виправної колонії, де тримаються по одному.
        16. Адміністрація виправної колонії має право застосовувати до ув’язнених заходи фізичного впливу, спеціальні засоби, гамівну сорочку, службових собак та вогнепальну зброю відповідно до статті 18 Закону України «Про попереднє ув’язнення» та у порядку, визначеному ПВР СІЗО.