        1. Ці Правила регулюють порядок і умови виконання та відбування кримінальних покарань у виді арешту, обмеження волі, позбавлення волі на певний строк та довічного позбавлення волі.
        Ці Правила обов’язкові для виконання персоналом установ виконання покарань, засудженими, які в них утримуються, а також іншими особами, які відвідують ці установи.
        Ці Правила мають бути у вільному доступі для засуджених.
        2. У цих Правилах терміни вживаються у таких значеннях:
        Департамент з питань виконання кримінальних покарань - міжрегіональний територіальний орган Міністерства юстиції з питань виконання кримінальних покарань;
        {Абзац другий пункту 2 розділу I в редакції Наказу Міністерства юстиції № 1495/5 від 22.04.2020}
        заклади охорони здоров’я - заклади охорони здоров’я, які мають ліцензію Міністерства охорони здоров’я України та не віднесені до сфери управління центрального органу виконавчої влади, що реалізує державну політику у сфері виконання кримінальних покарань;
        {Абзац третій пункту 2 із змінами, внесеними згідно з Наказом Міністерства юстиції № 1756/5 від 13.06.2019}
        контрагентський об’єкт - об’єкт (територія) підприємства, установи чи організації усіх форм власності, на якому (якій) засуджені залучаються до праці на договірній основі за межами установи виконання покарань;
        крамниця - спеціально обладнане приміщення для придбання засудженими за безготівковим розрахунком продуктів харчування і предметів першої потреби;
        медична частина (лікарняний заклад) - структурний підрозділ філії Державної установи «Центр охорони здоров’я Державної кримінально-виконавчої служби України»;
        міжрегіональна та/або центральна комісії - у цих Правилах зазначені терміни вживаються у значеннях, визначених у Положенні про центральну та міжрегіональну комісії з питань визначення засудженим до позбавлення волі виду установи виконання покарань, місця відбування покарання особам, засудженим до позбавлення волі на певний строк, довічного позбавлення волі, арешту та обмеження волі, їх направлення і переведення для відбування покарання, затвердженого наказом Міністерства юстиції України від 27 лютого 2017 року № 680/5, зареєстрованого у Міністерстві юстиції України 28 лютого 2017 року за № 266/30134 (зі змінами);
        {Абзац сьомий пункту 2 розділу I в редакції Наказу Міністерства юстиції № 1495/5 від 22.04.2020}
        міжрегіональні управління - міжрегіональні управління з питань виконання кримінальних покарань Міністерства юстиції;
        {Абзац восьмий пункту 2 розділу I в редакції Наказу Міністерства юстиції № 1797/5 від 21.05.2021}
        молодший інспектор чергової зміни - молодший інспектор чергової зміни відділу нагляду і безпеки установи виконання покарань;
        начальник відділення - начальник відділення соціально-психологічної служби установи виконання покарань;
        особи, які надають правову допомогу - захисник (захисники) у кримінальному провадженні, адвокат (адвокати), законний представник (законні представники), який (які) представляє (представляють) особу під час розгляду справ про адміністративні правопорушення, адміністративних, цивільних, господарських справ у суді, юрист (юристи), фахівець (фахівці) у галузі права, який (які) представляє (представляють) особу в Європейському суді з прав людини, законний представник (законні представники) засудженого неповнолітнього;
        {Пункт 2 розділу I доповнено новим абзацом одинадцятим згідно з Наказом Міністерства юстиції № 3389/5 від 24.09.2021}
        {Абзац дванадцятий пункту 2 розділу I виключено на підставі Наказу Міністерства юстиції № 1750/5 від 03.05.2022}
        {Абзац тринадцятий пункту 2 розділу I виключено на підставі Наказу Міністерства юстиції № 1750/5 від 03.05.2022}
        3. У цих Правилах вживаються такі скорочення:
        Департамент - Департамент з питань виконання кримінальних покарань;
        {Абзац другий пункту 3 розділу I в редакції Наказу Міністерства юстиції № 1495/5 від 22.04.2020}
        ДІЗО - дисциплінарний ізолятор;
        ДПК - дільниця посиленого контролю;
        КПП - контрольно-пропускний пункт;
        ОК - одиночна камера;
        ПКТ - приміщення камерного типу;
        ЧПНУ - черговий помічник начальника установи виконання покарань.
        4. Установи виконання покарань відповідно до статті 11 Закону України «Про Державну кримінально-виконавчу службу України» утворюються i ліквідовуються наказом центрального органу виконавчої влади, що реалізує державну політику у сфері виконання кримінальних покарань та пробації.
        Направлення засуджених до утворених установ виконання покарань, що відкриваються заново, здійснюється за наявності необхідних житлово-побутових умов після прийняття в експлуатацію усіх об’єктів спеціальною комісією, призначеною керівником центрального органу виконавчої влади, що реалізує державну політику у сфері виконання кримінальних покарань та пробації.
        У виправних колоніях мінімального рівня безпеки із загальними умовами тримання, середнього та максимального рівнів безпеки можуть створюватися сектори для тримання осіб, узятих під варту, за умови забезпечення ізоляції від засуджених, які тримаються у цій установах.
        {Абзац третій пункту 4 розділу I в редакції Наказу Міністерства юстиції № 1750/5 від 03.05.2022}
        У разі необхідності в межах однієї виправної колонії можуть створюватися сектори з різними рівнями безпеки за умови дотримання вимог статті 92 Кримінально-виконавчого кодексу України.
        {Абзац четвертий пункту 4 розділу I в редакції Наказу Міністерства юстиції № 1750/5 від 03.05.2022}
        Під час дії воєнного стану в Україні у зв’язку з неможливістю доставлення військовополонених безпосередньо до табору для тримання військовополонених, з метою забезпечення їхнього життя та здоров’я такі особи можуть тимчасово перебувати в дільницях для тримання військовополонених, утворених у виправних колоніях мінімального рівня безпеки із загальними умовами тримання, середнього та максимального рівнів безпеки.
        {Абзац п'ятий пункту 4 розділу I в редакції Наказу Міністерства юстиції № 1750/5 від 03.05.2022}
        Вимоги щодо тримання військовополонених у дільницях для тримання військовополонених встановлені Порядком тримання військовополонених, затвердженим постановою Кабінету Міністрів України від 05 квітня 2022 року № 413.
        {Пункт 4 розділу I доповнено новим абзацом шостим згідно з Наказом Міністерства юстиції № 1750/5 від 03.05.2022}
        Військовополонені, які перебувають у таких дільницях, переміщуються до табору для тримання військовополонених, як тільки таке безпечне переміщення стане практично можливим.
        {Пункт 4 розділу I доповнено новим абзацом сьомим згідно з Наказом Міністерства юстиції № 1750/5 від 03.05.2022}
        При виправних колоніях, в яких відбувають покарання засуджені до позбавлення волі жінки, у разі потреби організовуються будинки дитини.
        Зазначені сектори, дільниці організовуються та ліквідовуються наказом центрального органу виконавчої влади, що реалізує державну політику у сфері виконання кримінальних покарань та пробації.
        5. Наповнення установ виконання покарань встановлюється і змінюється наказом Департаменту з урахуванням законодавчо встановлених норм жилої площі на одного засудженого, передбачених статтями 53, 64, 115 Кримінально-виконавчого кодексу України.
        {Пункт 5 розділу I із змінами, внесеними згідно з Наказом Міністерства юстиції № 1797/5 від 21.05.2021}
        6. Установи виконання покарань відповідно до статті 6 Закону України «Про Державну кримінально-виконавчу службу України» є юридичними особами і мають печатку із зображенням Державного Герба України та своїм найменуванням.
        7. Безпосередній контроль за діяльністю установ виконання покарань здійснюють Департамент та міжрегіональні управління.
        Персонал Департаменту та міжрегіональних управлінь перевіряє установи виконання покарань на підставі приписів або планів-завдань, затверджених начальником Департаменту або його заступниками, начальниками міжрегіональних управлінь або їх заступниками.
        Працівники апарату Міністерства юстиції України перевіряють установи виконання покарань на підставі наказу Міністерства юстиції України з визначенням мети перевірки, посадових осіб, уповноважених на проведення перевірки, дати початку її проведення та плану перевірки.
        {Абзац третій пункту 7 розділу I із змінами, внесеними згідно з Наказом Міністерства юстиції № 1756/5 від 13.06.2019}
        Комплексне інспектування установ виконання покарань здійснюється Департаментом один раз на п’ять років і один раз на два роки міжрегіональними управліннями.
        У кожній установі виконання покарань ведеться книга зауважень і пропозицій (додаток 1), що зберігається в черговій частині установи і до якої особи, які проводять інспектування або перевірку, вносять свої зауваження і пропозиції.
        8. Парламентський контроль за додержанням конституційних прав і свобод людини і громадянина в установах виконання покарань та виконання функцій національного превентивного механізму здійснюються відповідно до Закону України «Про Уповноваженого Верховної Ради України з прав людини».
        9. Громадський контроль за дотриманням прав засуджених під час виконання кримінальних покарань здійснюють спостережні комісії, які діють на підставі Кримінально-виконавчого кодексу України та Положення про спостережні комісії, затвердженого постановою Кабінету Міністрів України від 01 квітня 2004 року № 429 (у редакції постанови Кабінету Міністрів України від 10 листопада 2010 року № 1042). У випадках, встановлених Кримінально-виконавчим кодексом України та законами України, громадський контроль за дотриманням прав засуджених під час виконання кримінальних покарань можуть здійснювати об’єднання громадян.