        1. Засуджені користуються всіма правами людини та громадянина, передбаченими Конституцією України, за винятком обмежень, визначених Кримінально-виконавчим кодексом України, законами України і встановлених вироком суду.
        Правовий статус засуджених визначається законами України, а також Кримінально-виконавчим кодексом України, виходячи із порядку і умов виконання та відбування конкретного виду покарання.
        Правовий статус засуджених іноземців або осіб без громадянства визначається законами України, а також міжнародними договорами України, згода на обов’язковість яких надана Верховною Радою України.
        Дискримінація засуджених за ознаками раси, кольору шкіри, політичних, релігійних та інших переконань, статі, етнічного та соціального походження, майнового стану, місця проживання, за мовними або іншими ознаками забороняється.
        {Розділ II доповнено новим пунктом 1 згідно з Наказом Міністерства юстиції № 1756/5 від 13.06.2019}
        2. Засуджені мають право:
        одержувати інформацію про свої права і обов’язки, порядок та умови виконання та відбування призначеного судом покарання;
        на гуманне ставлення до них та на повагу до їх людської гідності; засуджені не повинні підлягати жорстокому, нелюдському або такому, що принижує їх гідність, поводженню;
        на особисту безпеку;
        на соціальне забезпечення, у тому числі на оформлення пенсій, соціальної допомоги, відповідно до законодавства;
        користуватися послугами, які надаються в установах виконання покарань, у тому числі додатковими оплачуваними (перукарня, ремонт одягу, взуття та побутових текстильних виробів, електропобутової техніки та інших побутових приладів тощо);
        брати участь у трудовій діяльності;
        на оплачувану працю, організовану відповідно до вимог законодавства про працю;
        отримувати медичну допомогу і лікування, у тому числі платні медичні послуги за рахунок особистих грошових коштів чи коштів рідних та близьких, у закладах охорони здоров’я;
        розпоряджатися грошовими коштами, придбавати, володіти і розпоряджатися предметами, речами, виробами, за винятком тих, використання яких заборонено;
        здійснювати листування у порядку, встановленому пунктом 1 розділу ХІІІ цих Правил;
        вести телефонні розмови у порядку, встановленому розділом ХІV цих Правил;
        користуватися глобальною мережею Інтернет відповідно до Порядку організації надання засудженим доступу до глобальної мережі Інтернет, затвердженого наказом Міністерства юстиції України від 19 жовтня 2017 року № 3233/5, зареєстрованого в Міністерстві юстиції України 20 жовтня 2017 року за № 1280/31148;
        одержувати і відправляти посилки, бандеролі, грошові перекази, одержувати передачі у порядку, встановленому пунктами 1-3 розділу ХІІ, пунктом 2 розділу ХІІІ цих Правил;
        зустрічатися з родичами та іншими особами з урахуванням обмежень, передбачених для різних категорій засуджених;
        рідною мовою давати пояснення, вести листування, подавати пропозиції, заяви і скарги в усній чи письмовій формі від свого імені, а також отримувати відповіді мовою звернення;
        брати участь у роботі самодіяльних організацій та гуртків соціально корисної спрямованості (крім осіб, засуджених до арешту), займатися фізичною культурою і спортом, користуватися бібліотекою, настільними іграми;
        носити спортивний одяг та взуття під час проведення спортивних заходів та у вільний час відповідно до розпорядку дня (до засуджених, які тримаються у виправних центрах, виправних колоніях мінімального рівня безпеки з полегшеними умовами тримання та дільницях соціальної реабілітації, це обмеження не застосовується);
        придбавати, користуватися і зберігати предмети першої потреби, періодичні видання, літературу, продукти харчування;
        розпоряджатися вільним часом, який відведений розпорядком дня, не порушуючи при цьому правил поведінки;
        одержувати освіту відповідно до законодавства про освіту;
        одержувати правову допомогу від адвокатів або інших фахівців у галузі права, які за законом мають право на надання правової допомоги особисто чи за дорученням юридичної особи;
        звертатися до адміністрації установи виконання покарань з проханням внести подання щодо умовно-дострокового звільнення від відбування покарання чи щодо заміни невідбутої частини покарання більш м’яким;
        відповідно до статті 539 Кримінального процесуального кодексу України подавати клопотання до суду для вирішення питань, визначених статтею 537 цього Кодексу;
        на щоденну прогулянку під час відбування покарання в камерах;
        на здійснення свободи сповідувати будь-яку релігію або виражати переконання, пов’язані із ставленням до релігії, у тому числі на вільний вибір і допуск священнослужителя для відправлення релігійних таїнств і обрядів, за винятком обмежень, передбачених Кримінально-виконавчим кодексом України;
        {Абзац двадцять шостий пункту 2 розділу II із змінами, внесеними згідно з Наказом Міністерства юстиції № 1756/5 від 13.06.2019}
        на отримання копій документів з їхніх особових справ та інших документів, що є у розпорядженні адміністрації установи виконання покарань, у порядку, встановленому цими Правилами;
        на належне матеріально-побутове забезпечення;
        користуватися у приміщеннях для вживання їжі та зберігання продуктів харчування електричними чайниками потужністю не більше 2 КВт, мультиварками та мікрохвильовими пічками з розрахунку: три чайники - на відділення соціально-психологічної служби (один на камеру - у ПКТ виправних колоній (секторів) максимального рівня безпеки), по дві мультиварки та мікрохвильові печі - на відділення соціально-психологічної служби (по одній на камеру - у ПКТ виправних колоній (секторів) максимального рівня безпеки).
        придбавати для загального користування за власний рахунок або рахунок родичів телевізори (без можливості виходу в мережу Інтернет), цифрові ефірні тюнери Т2, ПУТ)-програвачі, холодильники, побутові електровентилятори з розрахунку: телевізор, цифровий ефірний тюнер Т2 та П\Т)-програвач - по одному на відділення соціально-психологічної служби або жилу секцію (камеру у ПКТ виправних колоній (секторів) максимального рівня безпеки); холодильник - не менше двох на відділення соціально-психологічної служби (у ПКТ виправних колоній (секторів) максимального рівня безпеки холодильник встановлюється у приміщеннях для зберігання продуктів харчування), побутовий електровентилятор - по одному на камеру у ПКТ виправних колоній (секторів) максимального рівня безпеки.».
        У ПКТ виправних колоній (секторів) максимального рівня безпеки, дільницях слідчих ізоляторів необхідна кількість холодильників визначається адміністрацією установи виконання покарань з урахуванням фактичної кількості осіб, які тримаються у ПКТ виправних колоній (секторів) максимального рівня безпеки чи дільницях слідчих ізоляторів.
        Засуджені, які відбувають покарання у виправних центрах, виправних колоніях мінімального рівня безпеки з полегшеними умовами тримання та дільницях соціальної реабілітації виправних колоній, мають право мати при собі портативні персональні комп’ютери та аксесуари до них.
        Засуджені іноземці мають право підтримувати зв’язок з дипломатичними представництвами і консульськими установами своїх держав, особи без громадянства, а також громадяни держав, що не мають дипломатичних представництв або консульських установ в Україні, - з дипломатичними представництвами держави, яка взяла на себе охорону їхніх інтересів, або міжнародними органами чи організаціями, які здійснюють їх захист.
        {Пункт 2 розділу II доповнено новим абзацом тридцять третім згідно з Наказом Міністерства юстиції № 1756/5 від 13.06.2019}
        Засудженим можуть надаватися й інші права, реалізація яких не суперечить меті покарання, порядку і умовам виконання та відбування покарання.
        При забезпеченні прав засуджених не повинні порушуватися встановлений порядок та умови відбування покарання, а також права і законні інтереси інших осіб.
        3. Засуджені зобов’язані:
        виконувати встановлені законодавством обов’язки громадян України, неухильно додержуватися правил поведінки, які передбачені для засуджених, не посягати на права і свободи, честь і гідність інших осіб;
        {Пункт 3 розділу II доповнено новим абзацом другим згідно з Наказом Міністерства юстиції № 1756/5 від 13.06.2019}
        дотримуватися норм, які визначають порядок і умови відбування покарання, розпорядок дня установи виконання покарань, правомірні взаємовідносини з іншими засудженими, персоналом установи виконання покарань та іншими особами;
        утримувати в чистоті і порядку приміщення, дбайливо ставитися до майна установи виконання покарань і предметів, якими вони користуються при виконанні дорученої роботи, здійснювати за ними належний догляд і використовувати їх тільки за призначенням;
        носити одяг встановленого законодавством зразка та нагрудні знаки, затверджені зразками поіменної картки та нагрудного розпізнавального знака для засуджених (додаток 2). Засуджені, які тримаються у виправних центрах, виправних колоніях мінімального рівня безпеки з полегшеними умовами тримання та дільницях соціальної реабілітації, засуджені жінки, звільнені від роботи у зв’язку з вагітністю і пологами, а також які мають дітей до трьох років, мають право носити цивільний одяг;
        виконувати встановлені законодавством вимоги адміністрації органів і установ виконання покарань;
        {Абзац шостий пункту 3 розділу II із змінами, внесеними згідно з Наказом Міністерства юстиції № 1756/5 від 13.06.2019}
        виконувати необхідні роботи із самообслуговування, благоустрою установи виконання покарань;
        дотримуватися санітарно-гігієнічних норм, мати охайний вигляд;
        ввічливо ставитися до адміністрації та персоналу, інших осіб, які відвідують установи виконання покарань, а також до інших засуджених;
        {Пункт 3 розділу II доповнено новим абзацом дев’ятим згідно з Наказом Міністерства юстиції № 1756/5 від 13.06.2019}
        з’являтися за викликом адміністрації органів і установ виконання покарань;
        {Пункт 3 розділу II доповнено новим абзацом десятим згідно з Наказом Міністерства юстиції № 1756/5 від 13.06.2019}
        дотримуватися вимог пожежної безпеки і безпеки праці.
        Засуджені до позбавлення волі, які мають заборгованість за виконавчими документами, зобов’язані працювати в місцях і на роботах, які визначаються адміністрацією колонії, до погашення такої заборгованості.
        {Пункт 3 розділу II доповнено новим абзацом згідно з Наказом Міністерства юстиції № 1756/5 від 13.06.2019}
        4. Засудженим забороняється:
        самовільно залишати установу виконання покарань, порушувати лінію охорони;
        спілкуватися із засудженими та іншими особами з порушенням встановлених правил ізоляції, звертатися до них з проханням про виконання незаконних дій;
        придбавати, виготовляти, зберігати і використовувати гроші, цінності, предмети, речі, речовини і вироби, заборонені до використання в установах виконання покарань за переліком предметів, виробів і речовин, зберігання і використання яких засудженими заборонено (додаток 3);
        {Абзац четвертий пункту 4 розділу II із змінами, внесеними згідно з Наказом Міністерства юстиції № 1756/5 від 13.06.2019}
        продавати, дарувати або відчужувати в інший спосіб на користь інших осіб предмети, вироби і речі, що перебувають в особистому користуванні;
        умисно заподіювати собі тілесні ушкодження, у тому числі за допомогою іншої особи, завдавати шкоду своєму здоров’ю з метою ухилення від відбування покарання або виконання встановлених обов’язків;
        умисно завдавати шкоду державному, комунальному майну, майну інших юридичних чи фізичних осіб, у тому числі майну інших засуджених, створювати загрозу заподіяння шкоди такому майну;
        вживати спиртні напої, наркотичні засоби, психотропні речовини або їх аналоги чи інші одурманюючі засоби;
        чинити опір законним діям персоналу установи виконання покарань, перешкоджати виконанню ним своїх службових обов’язків, підбурювати до цього інших засуджених;
        грати в настільні та інші ігри з метою здобуття матеріальної чи іншої вигоди;
        вживати нецензурні та жаргонні слова, давати і присвоювати прізвиська;
        самовільно залишати призначену для перебування ізольовану територію, приміщення або визначене місце роботи, а також перебувати без дозволу адміністрації установи виконання покарань у гуртожитках та відділеннях, у яких вони не проживають, або на виробничих об’єктах, на яких вони не працюють;
        завішувати чи змінювати без дозволу адміністрації установи виконання покарань спальні місця, а також обладнувати їх у комунально-побутових та інших службових або виробничих приміщеннях;
        готувати та вживати їжу в непередбачених для цього місцях, виносити продукти харчування з їдальні без дозволу адміністрації установи виконання покарань;
        мати при собі предмети і речі в асортименті і кількості, що виходять за межі, встановлені переліком;
        курити у не відведених для цього місцях та неповнолітнім у виховних колоніях;
        надсилати та отримувати кореспонденцію всупереч порядку, встановленому Кримінально-виконавчим кодексом України та цими Правилами;
        {Абзац сімнадцятий пункту 4 розділу II із змінами, внесеними згідно з Наказом Міністерства юстиції № 1756/5 від 13.06.2019}
        наносити собі або іншим особам татуювання;
        тримати тварин без дозволу адміністрації установи виконання покарань;
        виготовляти, зберігати саморобні електроприлади та користуватися ними;
        здійснювати фото-, відеозйомку за допомогою відповідних технічних пристроїв, у тому числі планшетного комп’ютера;
        {Пункт 4 розділу II доповнено новим абзацом двадцять першим згідно з Наказом Міністерства юстиції № 1706/5 від 18.05.2020}
        самовільно переплановувати, змінювати конструктивні елементи будівель та споруд установи виконання покарань, споруджувати на виробничих об’єктах різні об’єкти (лазні, пральні, душові, сейфи, будиночки, будки, приміщення та засоби для відпочинку, опалення).
        {Пункт 5 розділу II виключено на підставі Наказу Міністерства юстиції № 1756/5 від 13.06.2019}
        5. Основні права та обов’язки засуджених розміщуються на інформаційних стендах у кожному відділенні соціально-психологічної служби.
        Якщо в установі відбувають покарання засуджені іноземці або особи без громадянства, основні права та обов’язки засуджених додатково перекладаються офіційними мовами Організації Об’єднаних Націй та розміщуються на інформаційних стендах у відділеннях соціально-психологічної служби.
